---
---
Webbplatsdesign
=========================

Bakgrund
-----------------------
Denna rapport är skriven för att hjälpa min klient att förstå designtrender bland sina konkurrenter. Eftersom min klient sysslar med yachter, har jag därför valt ut de tre översta yacht-sidorna jag fick fram på Google. Målet med rapporten är att visa upp mönster bland yacht-företag, ifall det finns något man inte bör missa. I slutändan vill jag att man ska kunna ha en helhetsuppfattning om vad som är en god design för ett företag som säljer yachter.

Jag kommer att fokusera på designprinciper, för att på så sätt fånga upp så grova penseldrag som möjligt. Genom detta kommer det vara lättare att få en helhetsbild och förstå den röda designtråd som ofta går att finna.

Jag har även gjort följande analys för att förstå branschen bättre själv och därifrån kunna bygga en bättre design för min kunds räkning.


Metod
------------------------
För att greppa de designprinciper som finns på en hemsida så försöker jag först zoona ut och lite slött titta på hemsidan. Inte försöka fokusera på detaljerna, utan mer få ett helhetsintryck. Får jag någon känsla när jag tittar på hemisdan? Kan jag finna likheter med andra hemsidor? Är det en rörig hemsida med mycket fantasi och utsvävningar, eller är det en mer stringent och seriös motsvarighet som vill försöka vinna vårt förtroende? Speglar hemsidans övergripande design den eventuella produkt som företaget säljer?


Resultat
------------------------

### Fraseryachts.com
Detta är en hemsida som direkt lyfter fram yachterna som säljs. Båtarna ges stort utrymme genom bilder, och högst upp har de en bildcontainer snurra med fem utvalda båtar. Dessa täcker hela sidan till bredden, och det är bara en liten rubrik på båtens namn som syns. Man kan klicka på respektive bild för att komma vidare till säljannonsen. Detta är en bra "framing" och lyfter fram varje objekt på ett snyggt vis utan att det blir för säljigt.

Rullar man ner ytterligare på sidan kan man söka efter båtar att köpa eller chartra. Där finns även en presentation om företaget, vilket här syns för förta gången. Sidan är annars centrerad med raka bild-div:s, som boxar. Fina linjer som ger en bra balans. Scrollar man längre ner på sidan kommer man till ytterligare en bild som kommer in snyggt på sidan i fullbredd, där de ytterligare vill förmedla en känsla av att vara på en yacht.

Footern är stor och har mycket kontaktinformation. Den är väldigt mörkblå, ännu mörkare än headern och navbaren, som även den är mörkblå.

Sammanfattningsvis är detta en hemsida som inte gör många utsvävningar. Deras mörkblåa färg ger en känsla av förtroende, samtidigt som det för tankarna till havet. De har en orangea/röd färg som de använder på sökknappen och när man till exempel hovrar över navbaren. Den funkar bra och ger sidan ett litet färglyft, även om den använts sparsmakat för att inte bryta den seriösa tonen.

### Boatinternational.com
Sidan liknar Fraseryachts i det att man vill lyfta fram båtarna med bilder och förmedla en känsla.

Headern och dess navbar har fullbredd, vilket gör den bredare än sidan i övrigt som är centrerad. Den översta bilden har dock en annorlunda storlek som sticker ut, och i bildens undersida kommer en box in med text, vilket också sticker ut. Fortsätter man sen att vandra ner på sidan så ser man att bilderna inte är lika stora, utan de använder sig genomgående av "scale" för att skapa lite äventyr och dramaturugi på hemsidan, det händer lite. De lyckas dock göra detta på ett sätt utan att det blir rörigt.

För att förstärka deras design att vilja jobba med dramaturugi och lyfta fram olika element, så jobbar de en del med linjer. I headerns underkant finns en fet gul linje, en unik färg man inte i övrigt kan hitta på hemsidan. Deras accentfärg är annars orange och återfinns lite här och där på sidan. Den gula linjen skulle kunna finnas där för att påkalla uppmärksamhet för en annars ganska subtil header.

Och likt Fraser har de även en sökfunktion lite längre ner direkt på startsidan, vilket tillgängliggör deras försäljning än mer.

Footer är inte superstor och den är i samma färg som headern, dock utan att använda den orangea accentfärgen vid hover.

För att sammanfatta är även denna sida fint balanserad. Däremot har de en speciell hierarki/komposition och en mer levande hemsida. Den andas inte lika mycket lyx och klass som Fraser, men känns däremot mer modern och flexibel (de ha också fler tjänster).


### Burgessyachts.com
En lite annorlunda design jämfört med de föregående två. Givetvis jobbar även denna sida med bilder, men de har ingen egen header, utan navbaren ligger istället tillsammans med den första "cover-bilden". Headern kommer dock sedan upp som vit om man scrollar ner, och den har en låst position (precis som de övriga två hemsidorna).

Den här sidan känns mer ledig och de försöjer verkligen förmedla en känsla av semester och/eller ett lyckligt liv. De jobbar med CSS-animationer som ramar in varje bild som ett vykort, följt av ett slagkraftigt ord som ska förstärka bildens syfte ytterligare.

Jag tycker att de har en härligt komposition av varje block, där de snyggt kombinerar om vartannat text på ena sidan, bild på andra. Detta gör att sidan blir levande och den är trevlig att scrolla vara på. Det händer mycket saker och man blir nyfiken på vad nästa bild har att erbjuda.

De använder sig av mjuka och ljusa färger. Deras logga är ljusblå, och det blir även deras accentfärg som används som exempelvis linjer för att förstärka rubriker etc.

Till skillnad från de andra två sidorna så jobbar Burgess genomgående med hela bredden, för att få ännu mer utrymme till bilderna.

Det är en välbalanserad sida som ger ett mer avslappnat intryck än de tidigare. Denna sida förmedlar en känsla om semester och upplevelser, de försöker sälja in en livsstil på ett mer tydligt sätt än de föregående. Även typsnittet går i linje med detta, även om det skiljer sig för rubriker och brödtext och företagsnamn. Slutligen skulle jag påstå att sidan ger en helt annan symmetri än de övriga, men den balanserar lite väl mycket och tar ut svängarna. Jag tycker dock att det funkar, men helt klart en lite annorlunda hemsida.


###Sammanfattning
Tre hemsidor som alla byggts väldigt medvetet med hjälp av olika designprinciper. Samtliga är fokuserade på bilder, och då är det viktigt att lyfta fram dessa. Detta har gjorts antingen genom att byta position och få till en komposition mellan bilderna, så att det inte blir som ett enda stort kollage. Ögat måste vandra lite i sidled och vara på alerten. Men givetvis är även "scale" där och gör att bilderna håller sig inom rätt ram och förhåller sig snyggt till varandra genom avstånd etc. Sidorna ska inte bli monotona, förutsägbara och tråkiga, utan det är viktigt att ändra form eller position ibland för att få lite liv i sidan.

Eftersom yachter handlar om havet så är det viktigt med ljusa färger. Samtliga hemsidor jobbar med blått som färg, även om Boatinternational mest gör detta genom sina bilder, snarare än färg på rubriker etc. Yacht-hemsidor använder sig inte så mycket av färger eftersom det finns många bilder, det behövs helt enkelt inte injiceras mer liv i sidorna med hjälp av färg pga. alla bilder. Det skulle då lätt kunna bli rörigt. Däremot kan man absolut använda sig av en accentfärg, men min analys säger mig att man bör iaktta försiktighet.

Talande för samtliga hemsidor är att de är balanserade och har en bra harmoni i sig, de hänger ihop och har ett tänk från start till mål.

### Vad man konkret kan ta med sig
Om man vill bygga en hemsida för denna bransch tycker jag att det finns en del designprinciper att ta fasta på. Dels skulle jag jobba med ljusa färger, helst vit bakgrund, mörk text och någon form av blå header/footer. Beroende på ens kundgrupp och nisch kan man sedan välja att försöka vara mer modern, ta ut svängarna och sälja in en livsstil likt Burgess gör. Eller så kan man gå på det mer traditionella spåret och bygga på stil och klass, cigarrer, läderfåtöljer och knarrande ekgolv, likt Fraser. Mellanvägen skulle vara Boatinternational som tar lite av båda.

A och O är dock bilderna. Ge dessa utrymme och sälj in produkterna, ha mindre text på startsidan. Detta skulle kunna vara istället på "About" eller "Blogg".  

####Grupp:
Jag var ensam.
