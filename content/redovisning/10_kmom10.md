---
---
Redovisning kmom10
=========================

1.1 För varje krav du implementerat, dvs 1-6, skriver du ett textstycke om ca 5-10 meningar där du beskriver vad du gjort och hur du tänkt. Poängsättningen tar sin start i din text så se till att skriva väl för att undvika poängavdrag. Missar du att skriva/dokumentera din lösning så blir det 0 poäng. Du kan inte komplettera en inlämning för att få högre betyg.
Nedan följer en redovisning för de uppdrag jag valde att utföra för projektet. Jag gjorde endast de obligatoriska kraven, dvs. totalt tre stycken. Håll till godo!

#### Uppdrag 1: Analys aktuell webbplatsdesign (10p)
Analysen kändes väldigt mycket enklare den här gången, och jag märkte direkt att mitt analysöga (även om det fortsatt är medelmåttigt) har blivit bättre och att jag snabbare kunde fånga upp detaljer men också tydligare se mönster. Eftersom min kund, efter eget val och tolkning, sysslade med lyx-yachter, så valde jag naturligt tre konkurrenter vars hemsidor jag kunde analysera.

Jag gick först in på samtliga tre och försökte se likheter och mönster (vilket jag också kunde). Såg till exempel hur mycket bilder stod i centrum, vilken rytm sidorna hade och att de försökte utstråla professionalism. Detta tog jag sedan med mig och följde sälv när jag skapade mitt eget tema för "LuxYacht".

Första gången jag gjorde rapporter av detta slag tyckte jag att det var jobbigt och lite halvtråkigt, för jag kunde inte riktigt se värdet eller se saker. Nu har jag, som jag nämnde ovan, tränat mitt öga och känner mig mer bekväm att tänka i designtermer. Analyser av detta slag är supernyttigt!

#### Uppdrag 3: Webbplats (10p)
När jag skapade hemsidan så kopierade jag mappen jag hade sen tidigare från me/redovisa, sedan tog jag direkt bort alla teman och resande ut det jag visste att jag inte behövde. Lite längre fram plockade jag bort saker allt eftersom. Jag valde detta sätt eftersom jag fann det enklast och jag tyckte det verkade onödigt att börja om helt från början när jag redan hade min grund.

Jag gick sedan igenom checklistan och försökte bocka av allt som skulle med. Fixade bloggen, länkade till den från förstasidan och försökte binda ihop sidan lite på det sättet. När jag skulle fixa två kolumner på förstasidan visste jag sen innan att en sidokolumn fanns på "Om-sidan", så jag snodde upplägget därifrån och designade bara om den filen och placerade den istället på startsidan.

Footern var lite knepig hur jag skulle lägga upp det. Jag visste inte vad jag skulle länka till om jag hade kontakt, terms of use, privacy och annat man ofta brukar ha, så jag kom då på något eget och valde att köra på tre kontor som idé. Sedan länkar jag till varje fiktivt kontor via google maps, plus email och telefon.

När jag hittade bilder så googlade jag bara fram lite, och sedan hittade jag själv på alla båtnamn (jag kan inget om båtar själv och är inte särskilt intresserad), sedan placerade jag bara ut bilderna lite här och var där de passade. Försökte dock att tänka på bildernas färger och att få med mycket blått i många. Ville inte heller ha något filter, utan föredrog att bilderna var naturliga. Det enda som jag inte är riktigt nöjd med är att jag inte använde något verktyg för att skala ner storleken, så laddningstiden påverkas väsentligt av detta. Men jag valde att fokusera på designen och om någon mot förmodan vill använda sig av denna design så får man helt enkelt påpeka detta.

#### Uppdrag 4: Tema (10p)
Temat tog sitt avstamp i att jag hade, om än slumpartat, bestämt att kunden skulle hålla på med yachter. Jag hade ju även gjort analysen tidigare och där fått en del inspiration för hur jag skulle kunna lägga upp designen. Min ursprungliga tanke var att jobba med bilder, det var det jag kände var viktigast. Jag provade sedan med flashbilden och att ha den båda fullbredd, eller lite smalare som main-diven, ha headern med transparent bakgrund och låta den flyta in i flash-bilden. Men efter att ha provat mig fram kom jag fram till att en liten header, stor flash bild i fullbredd och en liten smalare main-div var sättet att göra det på.

När jag strukturerade upp temat så hade jag förutom temats huvudfil där jag styrde ifrån, i theme/src, en layoutfil och en basefil. Base rörde jag inte så mycket, utan satte bara upp body, html och några färg-variabler där. Layout använde jag mig dock mycket av, där jag designade elementen. Däremot blev det lite i temats "huvudfil" också, men jag försökte hålla så mycket som möjligt i layout.

Jag ändrade sedan i typographic-grid för att till exempel få bort box-shadows för tabeller. Griden var jag även tvungen att ändra, i vgrid.less, eftersom jag ändrade main-divens bredd från ursprunglig storlek och den funkade därför inte by default.


### Projektets genomförande
Självklart så lägger man sin egen ribba, men jag tyckte att projektet gick lättare än jag hade förväntat mig. Jag ser mig själv som dålig på design och har inget egentligt intresse av det, och därför trodde jag att jag skulle vara dålig. Men när jag väl satte igång tyckte jag att det var förvånadsvärt roligt och saker gick lätt. Förhoppningsvis handlar det om att jag lärt mig mer än jag trott under kursens gång, snarare än att projektet var lätt.

Jag valde bara att göra de tre obligatoriska momenten eftersom jag inte riktigt hade tiden att göra ytterligare ett tema (det var det jag övervägde att göra), eftersom jag hela tiden satt och småpillade med mitt huvudtema. Jag ville inte lämna in två halvdåliga teman och gjorde därför den avvägningen.

Även ifall projektet gick ganska smärtfritt så var det tidskrävande. När man tycker att design är kul så blir det också viktigt för en, därför var jag mer noggrann och försökte att göra allt så snyggt jag bara kunde. Uppskattningsvis kanske jag lagt 30-40 timmar på projektet.

Jag tycker att projektet var rimligt. På förhand kändes det väldigt enkelt, men nu i efterhand förstår jag att det inte handlade så mycket om det tekniska (vilket man blivit van med på programmet), utan att förstå en helhet och kunna förmedla en känsla av vad design är. Det kanske förvisso är svårt för en lärare att underkänna någon man tycker har en ful design då det känns lite godtyckligt, och om alla krav är uppfyllda rent kvantitativt kanske det inte finns mycket att göra. Däremot tror jag att man som student förstår syftet med kursen och att man i mångt och mycket gör det för sig själv.


### Mina tankar om kursen
För att vara ärlig så uppskattade jag inte alls kursen under tiden den fortlöpte. Men nu efter att alla moment är genomförda så är jag väldigt tacksam att jag gått igenom det. Jag kan nästan känna hur jag blivit bättre/starkare som programmerare. Rent objektivt sett kan jag förstå varför en sån här kurs är ett måste. Och att jag inte gillade kursen under månaderna som varit, har snarare handalt om mig själv och att jag inte tycker att design är roligt (inte heller utanför den digitala världen).

För att gå in på kursens upplägg så är jag lite ambivalent kring ramverket. Det har förvisso varit nyttigt att jobba i ett ramverk och det gav oss även mycket gratis och tid att bara tänka på design. Men det var samtidigt en rejäl startsträcka och man visste inte vart saker låg eller fungerade. Det jag däremot mest tyckte att vi tappade var hur man egentligen jobbar med LESS/SASS och grid utanför ramverket. Om jag exempelvis skulle vilja applicera det på ett annat projekt utanför den här kursen, då har jag ingen större koll på hur det skulle gå till.

En annan sak som jag saknade i kursen var HTML-strukturen. Även om vi behandlat det några gånger, framför allt kanske i PHP-kursen, så skulle jag vilja lära mig en bra HTML-struktur och hur man sätter css-klasser osv. på ett **professionellt** sätt. Outer-wrap, inner-wrap osv. Det hade varit kul att lära sig mer om och att man efter kursen kunde ha känt att man haft koll på det.

Jag är ändå nöjd med kursen. Jag känner att jag förbättrats designmässigt och hade kul under projektets gång. Dessutom tycker jag att Mikael är väldigt bra på att lära ut och att hans engagemang smittar av sig. Jag ser verkligen fram emot nästa PHP-kurs och hoppas att han även håller i den.

Om man är som jag var innan kursen, dvs. kan inget om design, skulle jag rekommendera kursen. Den får en att lyfta sig en nivå och kommer över vattenytan. Men kursen var också ganska tråkig rent innehållsmässigt (enligt mig som inte är så intresserad), så jag skulle nog bara rekommendera kursen för såna som antingen älskar design, eller som verkligen behöver det. Den får 5.5 i betyg. Väldigt bra genomförande av alla parter och ett bra projekt, men helhetsmässigt föll den inte riktigt mig i smaken och lyckades inte från början fånga mitt intresse.

...Att den inte lyckades fånga mitt intresse från början kan ha att göra med det inkörningsperioden som var i början med ramverket, det tycker jag att ni ska fundera lite över (även om det också gav fördelar). 
